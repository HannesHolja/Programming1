Tarina sijoittuu 1800-luvun loppupuoliskolle ja alkaa viktoriaanisen
aikakauden Britannissa. Kiinalainen Lau Xing ryöstää Buddhaa esittävän
jadepatsaan Bank of Englandista palauttaakseen sen takaisin kotikyläänsä
Kiinaan. Paetessaan poliiseja Lau Xing törmää brittikeksijä Phileas Foggiin
ja ryhtyy tämän palvelijaksi valenimellä Passepartout piiloutuakseen
etsijöiltään. Uudistushenkinen Fogg lyö Royal Academy of Sciencen (Royal
Society) kokouksessa Lordi Kelvinin kanssa vetoa, että pystyy kiertämään
maailman ympäri 80 päivässä. Panoksena on Foggin ura keksijänä ja Lordi
Kelvinin asema tiedeministerinä. Passepartout käyttää tilaisuutta hyväkseen
ja lähtee Foggin mukaan saadakseen palautettua patsaan mahdollisimman
nopeasti Kiinaan. Pariisissa mukaan lyöttäytyy taitelijan uraa aloitteleva
ranskalaiskaunotar Monique La Roche. Kiinassa Foggille kuitenkin selviää
Passepartout’n todellinen motiivi, jonka seurauksena hän päättää jatkaa
matkaansa yksin. Lisäksi matkaa hankaloittavat Lordi Kelvinin junailema
Foggin pidätysmääräys ja jadepatsasta havitteleva kiinalainen
naissotapäällikkö kenraali Fang. Matkan aikana Foggin kanssa ystävystyneet
Passepartout ja La Roche lopulta auttavat tämän voittamaan vetonsa.[2]



